---
layout: page-with-side-nav
title: Samen Onder Handbereik
---

# Inleiding 

## Aanleiding
De jeugdketens en zorg en veiligheidsketen kennen een lange geschiedenis van samenwerken. In 2010 is een referentiearchitectuur Jeugdketens [1] gemaakt. Deze stelt: “de inhoud mag verschillen per keten of samenwerking, maar op procesniveau lijken de processen verdacht veel op elkaar en op oplossingsniveau is de gelijkenis nog veel groter”. Belangrijkste thema’s waren zicht op ieder kind voor de beroepskracht middels een verzameling van 10 goed uitgekiende centrale ketenvoorzieningen die iedereen zou gebruiken (waaronder IFM en GCOS). 

In 2014, rond de decentralisering van de jeugdzorg, jeugdbescherming, jeugdreclassering en de samenwerking rond integrale veiligheid en complexe casuïstiek, zijn de procesmodellen jeugdbeschermingsketen en jeugdstrafrechtketen [2] en het model samenwerkingsconvenant zorg en veiligheid [7] vastgesteld. Die hebben de basis gevormd voor samenwerken via het estafettemodel: bilateraal uitwisselen van opdrachten via keten uitwissel voorzieningen Collectieve Opdracht Routeervoorziening (CORV) en de Middenvelder. Belangrijke thema’s waren het stroomlijnen van bedrijfsprocessen, veilige gegevensuitwisseling en verlagen van de administratieve last door digitalisering, focus lag op de stuwende beginselen effectief, efficiënt en veilig.

Nu, in 2023, 10 jaren later, hebben de ketenpartners, verenigd in het tactisch overleg jeugd, zorg en veiligheid, in 5 workshops verkend wat het volgende prangende ketenprobleem is. Betrokken waren VNG en gemeenten, Jeugdzorg Nederland en Gecertificeerde Instellingen, Veilig Thuis, Raad voor de Kinderbescherming, Politie, Rechtspraak, DJI en Justitiële Jeugd Inrichtingen.

We hebben de overtuiging dat het de hoogste tijd is om de digitale samenwerking opnieuw her te ontwerpen. Veel meer rechtstreeks met en in regie van het gezin. Minder als het doorgeven van een estafette stokje (starre keten), meer als netwerk, een wisselend samenspel tussen het gezin en professionals. De omgeving en kaders zijn namelijk veranderd en gaan richting 2030 verder veranderen. De problemen, doelen en processen in de ketens zijn anders. Er is de verschuiving van individu naar het gezinssysteem, nieuwe samenwerkingsverbanden met meer betrokkenen en focus op complexere casuïstiek met multi problematiek en domein overstijgend werken. Ook heeft de technologie niet stilgestaan, in plaats van een starre inrichting waarbij berichten volgtijdelijk conform een estafettemodel worden uitgewisseld, is nu flexibiliteit mogelijk door adoptie van een netwerkmodel. De vorige thema’s hebben we onder de knie, tijd om aan nieuwe thema’s te werken.

## Doel
Het rapport IV in samenwerkingsverbanden 2019 [3] verwoord de situatie: “Keten partijen werken nu primair bilateraal samen. Ze doen dit met voorzieningen die niet ontwikkeld zijn t.b.v. samenwerkingsverbanden tussen organisaties, laat staan over domeinen heen. Uitwisselen van informatie is daarom lastig, tijdrovend en foutengevoelig. Door verschil in jargon en begrippen is er onbegrip in het netwerk. Het versnipperde ICT-systemenlandschap vraagt hoge beheerkosten. En er is onduidelijkheid en onzekerheid over de verwerking van persoonsgegevens. Projecten die dit verbeteren werken veelal tussen individuele partners, binnen één keten, op een specifiek onderwerp en in één regio. Er wordt onvoldoende over de eigen grenzen gekeken.”

Ook het rapport Maak Waar! [6] verwoord de situatie: “Digitalisering is nog altijd in belangrijke mate een kwestie van afzonderlijke departementen, uitvoeringsorganisaties en gemeenten, die voornamelijk de eigen processen automatiseren. Hierdoor ontstaat overlap, wordt onnodig veel geld besteed en ontstaat een onoverzichtelijk en inefficiënt geheel. Dit bemoeilijkt de vaak zo noodzakelijke samenwerking van allerlei organisaties om maatschappelijke opgaven echt effectief aan te pakken. Digitalisering is dan vooral zorgen dat eindeloos veel koppelingen tot stand komen, die nodig zijn om publieke organisaties met elkaar te verbinden. In plaats van een snelweg hebben we een doolhof gekregen.”

Dit herontwerp beoogt daarom nog concreter te maken waar die samenwerking in alle domeinen in zit en hoe een aanpak eruit kan zien voor multi-/domein overstijgende problematiek van gezinnen en geïntegreerde regie op interventies. Maar vooral ook: die het gezin een sterke informatiepositie geeft en de regie geeft over haar eigen situatie en daarmee zelfbeschikking, transparantie en accountability centraal zet. En die in de IV borging heeft voor keuzevrijheid en privacy door beheer en hergebruik vanuit de bron, de verankerende beginselen. Daarnaast moet ze meer inzicht en besturing op kwantiteit, kwaliteit en maatschappelijk resultaat geven. Een herontwerp die bijdraagt aan de oplossing van de huidige problemen in jeugd, zorg en veiligheid. 

Samenvattend is het doel zowel de burger als de professional informatie en handelingsvermogen onder de vingertoppen te geven. In een brede samenwerking tussen het gezin, de justitiepartners en (jeugd)zorg, sociaal domein en lokaal bestuur en binnen de grenzen gesteld door keuzevrijheid en privacy.

## Reikwijdte
De jeugd, zorg en veiligheidsketens en de organisaties die hierin een rol spelen staan niet op zichzelf. Er is in toenemende mate sprake van interactie en samenhang met andere ketens, zoals de jeugdzorg, het sociaal domein waaronder wonen, inkomen, schulden, de strafrechtketen waaronder de ten uitvoerlegging en reintegratie en de migratie en inburgeringsketen. Een afbakening is voor een herontwerp echter essentieel. Daarom spitsen we dit ontwerp toe op de samenwerkingsverbanden van JZV: motorkapoverleg, actieoverleg, zorg en veiligheidshuis, beschermingsoverleg, multi disciplinair overleg, indicatieoverleg, trajectberaad, nazorgoverleg en MDA++. Wel met een duidelijke blik naar buiten, ten volle erkennend dat het onderdeel is van een groter netwerk van samenwerkende partijen en ketens. We beogen dat de samenwerkfuncties ook de aanpalende partijen en ketens inspireren.

Het herontwerp biedt inspiratie voor de benodigde veranderingen in projecten in de tijd. Het borgt dat er samenhang kan ontstaan in de samenwerking tussen ketenpartners en samenwerkingsverbanden en tussen de samenwerkingsverbanden onderling. Bovendien richt het ontwerp zich ook nadrukkelijk op het gezin en de jeugdige: hun processtappen, informatie behoefte en benodigde voorzieningen. Het herontwerp richt zich niet op de informatiehuishouding bij de ketenpartners zelf, hoewel de samenwerkfuncties impact achter de voordeur van individuele ketenpartners hebben.

## Leeswijzer
In 5 workshops gingen we van problemen en doelen via behoeften naar samenwerkfuncties en een roadmap. Dit document volgt die reis van workshop 1 de uitdaging: problematiek, ontwikkelingen, behoeften en doelen (hoofdstuk 2), workshop 2: beginselen en uitgangspunten: richtinggevende principes, eisen en kaders (hoofdstuk 3), workshop 4: de burgerreis en burgerbehoeften (hoofdstuk 4) en workshop 3: de behoeften van de professional en de procesinrichting van de samenwerking (netwerk en proces) (hoofdstuk 5) en de samenwerkfuncties in de informatievoorziening (hoofdstuk 6). Tot slot besteden we aandacht aan workshop 5: de eerste glimpen van informatie en techniek (hoofdstuk 7) en in hoofdstuk 8 een schets van de benodigde verandering.

Dit document probeert een goede balans te vinden tussen zeggingskracht en leesbaarheid. We hebben gefocussed op de essentie, zodat het beknopt en leesbaar voor iedereen is. De insteek is pragmatisch, met focus op enkele belangrijke thema’s en bijbehorende principes: de hoofdlijn. Nuanceringen hebben we niet altijd gemaakt, verdere uitwerking en concretisering moeten we ter hand gaan nemen.



```
Copyright 2023 Ministerie J&V

Licensed under the Creative Commons Attribution-ShareAlike 4.0
International (CC BY-SA 4.0) License, (the "License");
you may not use this file except in compliance with the License.
You may obtain a copy of the License at

    https://creativecommons.org/licenses/by-sa/4.0/
```